# Lam Gods dat wegneemt de zonden der wereld\...

(Anne Provoost; Karel Decherf)

Het gruwelijkste horrorverhaal dat mijn kinderbrein ooit te verwerken
kreeg kwam toen ik nog maar acht was. De juf van de derde klas vertelde
ons over het principe van de zondebok bij de Azteken. Als daar iets fout
liep, zei ze, wilden mensen graag een schuldige aanwijzen. Pas als die
gevonden was keerde de rust terug. Ze had het over de offerschaal, het
altaar, de slachtbank, het uitgerukte hart, het te drinken bloed \...
Korte tijd later was het Pasen en vertelde de dorpspastoor ons een
soortgelijk verhaal. Ook hij had het over de offerschaal, het altaar,
het onschuldig lam, het vlees dat je moest eten, en het te drinken
bloed.

Zowel mijn juf als de pastoor maakten een onderscheid tussen de schuld
van één mens en de schuld van een groep. Beiden kozen ze de kant van het
onschuldige slacht-offer. Maar alleen in het verhaal van de Azteken werd
het ritueel veroordeeld als barbaars en primitief. Bij het passieverhaal
echter gingen de volwassenen helemaal mee in de gedachte dat
groepsschuld overdraagbaar is op een ander. Ze kwamen woorden te kort om
hulde te brengen aan de man die in onze plaats had geboet. Best
verwarrend, vond ik, die twee uiteenlopende appreciaties. Dat je met een
hele groep mensen aan iets schuldig kunt zijn, dat kon ik nog begrijpen.
Maar dat je die collectieve schuld kan afwentelen met een wreed offer?
Ik vroeg me af wat erger was: te boeten voor wat je verkeerd had gedaan,
of je schuldig voelen omdat je een ander voor je misstap liet opdraaien.

Vandaag zoveel jaren later is er veel veranderd. Zondebokken zijn er nog
genoeg, maar de idealisering van de schuldafwenteling is verdwenen. En
we vertellen onze kinderen niet langer verhalen van wraak en bloed, maar
liever van weerstand en verantwoordelijkheid. Goed zo, zou ik zeggen,
alleen jammer dat daarmee ook het concept van de collectieve schuld is
verdwenen. Collectieve schuld is het soort tekortkoming waarbij je, als
je ernaar op zoek gaat, altijd ook bij jezelf uitkomt. De
klimaatverandering is er zo eentje. De wereld warmt op omdat we met z'n
allen te veel verbruiken. De schuld ligt bij iedereen, en we kennen ons
aandeel. Een *mea culpa* willen we nog wel slaan, dat is alleen maar
sportief. Maar boete doen, dat zijn we niet echt van plan. Niemand van
ons wil een kleiner tv-scherm, minder reizen, minder aardbeien en minder
douchen. We willen alles behouden: dezelfde mobiliteit, dezelfde
variëteit, dezelfde vrijheid. De uitweg die we hebben gevonden is om
weer een heiland aan te wijzen waarop we onze collectieve schuld kunnen
afwentelen.

Onze heiland vandaag is de alternatieve technologie. Als we het allemaal
maar 'alternatief' doen, dan komt De Redding vanzelf. Heel soms oppert
nog wel eens iemand dat we daar bovenop boete zouden kunnen doen door
wat te minderen, omdat anders de schuld op wrede wijze wordt
overgedragen op wie vandaag nog niet is geboren.

Ons antwoord is vrijwel unisono: waarom zouden we; we gaan toch niet
pessimistisch doen; we geloven toch in De Redding? Boeten voor het
collectief is *old school* -- we zijn toch geen katholieken?

We zouden moeten stoppen met kweken en sexen als konijnen. Voortplanting
via seks en kinderen kweken per dozijn of half dozijn, zelfs per twee of
per drie, zou afgelopen moeten zijn. We zouden enkel kinderen moeten
mogen verwekken, als daar ook effectief de plaats en de middelen voor
zijn: voldoende onderwijs, voldoende opvoeders, voldoende tijd,
voldoende middelen, voldoende voeding, voldoende woonplaats, voldoende
water, electriciteit en voldoende anderenutsvoorzieningen. En zolang dat
niet kan, moeten we niet kweken.

We zouden bovendien ervoor moeten zorgen dat ziektes waarmee kinderen
geboren worden, zij het vanwege erfelijke (genetische) aandoeningen of
opgelopen in de baarmoeder, uitgeroeid worden en/of verdwijnen. Om zo de
noden van de kinderen beantwoorbaar te houden, zodat ze ook een betere
levenskwaliteit kunnen genieten en hen ook het plezier niet kan worden
ontzegd van een wezenlijke bijdrage tot de toekomst van de mensheid te
leveren. Kinderen moeten kunnen, kinderen moeten mogen\... want willen :
dat doen ze altijd.

Kweken zoals beesten: dat heeft afgedaan. Voortplanting met de hersenen:
dat is de nieuwe weg. Niet seksen omdat je er goesting in hebt, maar
voorplanten omdat het nodig is, omdat het er tijd voor is, omdat een
nieuwe mens nodig is om onze wereld te vervolmaken.

Geen overbevolking meer, geen onbeantwoordbare behoeftes en tekorten.
Maar opvoeding, onderwijs en zorgen \... voor elk kind in precies zovele
mate, als dat kind er beter van wordt en nodig heeft.

Ik wil niet aan het kruis gaan hangen voor de ander zijn fouten \...
laat ze dat zelf maar doen.
