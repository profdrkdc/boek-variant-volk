Noot --: verwart Baggini hier 'cynisme' met 'criticisme -- of kritisch
zijn, kritisch staan tegenover, of nog, het kritische denken'?

De Standaard weekend 13-14/07/2013

Essay Julian Baggini

##### Lofzang op het cynisme

Waarom cynisme een grotere kracht voor vooruitgang is dan optimisme

Vanaf de leeftijd van 44 jaar zou het cynisme toenemen. Geen slechte
zaak, vindt de Britse filosoof Julian Baggini. 'Cynisme brengt ons tot
de vraag wat er fout loopt in de wereld, en zet er zo toe aan de wereld
beter te maken.'

Niets maakt mij zo cynisch als een optimist. Optimisten zijn immers veel
te cynisch over cynisme. Als ze zouden beseffen dat cynici gelukkige,
constructieve mensen kunnen zijn -- en zelfs leuk gezelschap -- zouden
ze al een stuk wijzer zijn.

Ik denk dikwijls dat 'cynisch' als een soort scheldwoord wordt gebruikt
voor wie niet 'positief' genoeg is in de ogen van mensen die negativisme
als de bron van alle kwalen zien. Het stelt hen in staat om sceptische
twijfels te negeren, zonder de gegrondheid ervan te onderzoeken. Zo
kunnen ze bijvoorbeeld de lekken van Edward Snowden over de spionage van
de VS afwimpelen met het argument dat die alleen maar bijdragen tot de
verspreiding van 'een bijtend cynisme'.

1.  **Watergate**

De altijd betrouwbare Oxford English Dictionary definieert een cynicus
als iemand die de menselijke goedheid en oprechtheid wantrouwt of er
niet in gelooft, en die vaak spottend of sarcastisch twijfelt aan de
verdienste van de mens. Maar dat zijn toch allemaal goede punten?
Cynisme is uiteraard nooit helemaal goed of helemaal slecht. Je kunt te
cynisch zijn, dat is evident, maar ook niet cynisch genoeg.

Hoewel het woord vandaag de dag meestal een pejoratieve bijklank heeft,
komt een mate van cynisme ons bijna allemaal ten goede. Satirische
komedie zou niet zonder kunnen. Het kan de aanzet geven tot essentiële
onderzoeksjournalistiek -- als Bob Woodward en Carl Bernstein niet
cynisch waren geweest, maar in de goedheid en oprechtheid van de mens
hadden geloofd, hadden ze nooit het Watergate schandaal aan het licht
gebracht. En als wij allemaal vol vertrouwen waren, zouden we nooit
lastige vragen stellen over dubieuze buitenlandse interventies,
schendingen van de mensenrechten of bedrieglijke zakenpraktijken.

Misschien is de grootste laster aan het adres van het cynisme wel dat
het een fatalistisch pessimisme voedt, een geloof dat niets kan worden
verbeterd. Voor sommige luie vormen van cynisme gaat dat verwijt
inderdaad op.

Maar cynisme op zijn best is een grotere kracht voor de vooruitgang dan
optimisme. De optimist onderschat immers hoe moeilijk het is echte
verandering teweeg te brengen. Hij denkt dat alles mogelijk is, nu
meteen. In werkelijkheid kunnen we alleen realistische programma's met
een echte kans op succes ontwikkelen, als we de realiteit onder ogen
zien: alle vooruitgang wordt gesaboteerd door de gevestigde belangen en
gecorrumpeerd door de omkoopbaarheid van de mens. De cynicus beseft hoe
uitdagend vooruitgang is, maar beschouwt hem ook als belangrijker en
dringender dan de optimist, die het allemaal niet zo slecht vindt en
denkt dat het alleen maar beter worden kan.

Dit benadrukt hoe belangrijk het is een onderscheid te maken tussen
cynisch denken en cynisch handelen. Er valt niets goeds te zeggen over
mensen die cynisch bedrog gebruiken om hun doelen te bereiken en anderen
te benadelen. Maar een goede cynicus zal dat niet doen. Je kunt voor of
tegen Snowden zijn, maar klokkenluiders en activisten als Karen Silkwood
en Erin Brokovich zijn tegelijkertijd cynisch over wat ze zien en
idealistisch over wat er eraan kunnen doen. Ik heb vele jaren getracht
te voorkomen dat mijn cynische visie tot cynisch gedrag zou leiden.

2.  **Hersenchemis**

Dat is niet de enige manier waarop een gezond cynisme ingaat tegen het
simplistische zwart-wit denken van de gangbare mening. De cynicus zal
ongetwijfeld vragen hebben bij de manier waarop de wereld in optimisten
en pessimisten wordt opgedeeld. Optimisme heeft meer dan één dimensie en
het feit dat iemand niet hoog oploopt met de menselijke natuur en
bepaalde evoluties, betekent niet dat hij of zij een verstokte optimist
is die denkt dat alles alleen maar slechter kan worden. Cynici weigeren
zich als eeuwige klagers te laten afschilderen. Zij zijn realisten. Ze
weten dat de wereld niet de zonnige fantasie is die de goeroes en de
oplichters van het positieve denken ons willen aanpraten.

De grootste ironie is zelfs dat veel kampioenen van het optimisme
ongewild een heel negatieve cynische kijk op de menselijke natuur in de
hand werken. Ik denk dan bijvoorbeeld aan Elaine Fox, een psychologe en
neurowetenschapper, en haar boek Rainy Brain, Sunny Brain. Zoals veel
van haar collega's verklaart Fox positieve en negatieve oordelen door
middel van hersenmechanismen die door ons DNA en onze ervaring worden
bepaald. Haar positieve conclusie is dat een beter begrip van de neurale
achtergrond van persoonlijkheid en stemming ons kan helpen om optimisme,
gezondheid en gelukt te bevorderen. Maar in feite zegt haar theorie dat
onze gedachten en gevoelens geen rationele reacties op de wereld zijn,
maar de producten van chemische processen in de hersenen. Als we dat
geloven, zullen we niet nadenken over onze redenen om optimistisch of
pessimistisch te zijn over bijvoorbeeld het milieu, maar ons
concentreren op de hersenprocessen die ons optimistisch of pessimistisch
maken. En dat betekent dat we onze angsten niet wegnemen door reële
oplossingen voor problemen te creëren, maar wel door de werking van onze
hersens bij te stellen. Wat een heel cynische visie op de verdienste en
het kunnen van de mens is.

3.  **Consumptiedwang**

Ik heb tot nu toe de gemakkelijkste verdediging van het cynisme
vermeden, met name zijn beroemde stamboom in de Griekse filosofie. Maar
ook daar sta ik cynisch tegenover. De betekenis van woorden verandert en
je kunt het moderne cynisme geen adelbrieven geven door het aan zijn
verre voorouder te koppelen. Toch kunnen moderne cynici iets leren van
Diogenes en Crates van Thebe. De oude Grieken tonen ons dat echt cynisme
geen persoonlijkheidskenmerk, maar een levenshouding is. Zij wilden de
nevel en de verwarring verdrijven en de werkelijkheid klaar en helder
zien. De hedendaagse cynicus wil dat ook. Vragen stellen en twijfelen is
geen doel op zich maar een manier om de waarheid achter de leugens te
ontdekken.

De oude Griekse cynici pleitten bovendien voor ascetisme en
onafhankelijkheid. Ook daar is bij hun moderne tegenhangers iets van
terug te vinden, want zij weten dat we te veel tijd en geld verspillen
aan zaken die we niet nodig hebben, maar die anderen ons opdringen om
zelf rijk te worden.

Mensen die zich consequent aan dit cynisme houden, worden vaak als
knorrige spelbrekers beschouwd. Van het leven genieten, betekent
tegenwoordig zonder schuldgevoelens geld uitgeven aan om het even wat,
als het je maar plezier geeft. Dat toont hoe diep onze verlangens
aangetast zijn door de macht van de markten. In werkelijkheid is het de
cynicus die van het leven geniet en die geluk en tevredenheid vindt,
onbelemmerd door de druk om altijd meer te hebben, bevrijd van de
consumptiedwang.

Tenslotte waren de Griekse cynici berucht om hun afwijzing van alle
maatschappelijke normen. Men zegt dat Diogenes in het openbaar
masturbeerde, terwijl Crates op straat leefde, met een mantel van lompen
als enige bezit. Dat zijn waarschijnlijk niet de beste voorbeelden om te
volgen, maar het blijft een feit dat we vandaag te weinig uitdagingen
van voorbijgestreefde conventies zien.

Misschien is de grootste mythe over het cynisme wel dat het toeneemt met
het ouder worden. In de werkelijkheid berooft de ervaring ons op een
pijnlijke manier van veel illusies, zodat we inderdaad cynisch worden
over een heleboel dingen waarin we naïef geloofden toen we jonger waren.
Maar net daardoor zien we veel duidelijker het verschil tussen wat echt
belangrijk is en de troep en nonsens die het leven rommelig maken.
Terwijl we cynisch worden over veel -- misschien wel de meeste -- zaken,
krijgen we ook meer waardering en affectie voor wat goed en waar is.
Cynisme maakt ons gevoeliger voor alles wat echt onze liefde verdient.
Op dezelfde manier is scepticisme over schijnbare oprechtheid een bewijs
van respect en waardering voor de zo kostbare en schaarse waarheid.

4.  **Licht en waarheid**

Het is dus tijd dat we het cynisme in ere herstellen als een kracht van
licht en waarheid. Vergeet de versleten oude tegenstelling tussen
positief en negatief, optimisme en pessimisme. Om de wereld beter te
maken, moeten we eerst zien hoe slecht ze is. En we kunnen onze beste
kant niet tonen als we niet op onze hoede zijn voor onze slechtste.
Alleen met argwaan kunnen we een onderscheid maken tussen wat wel en
niet betrouwbaar is. Dat alles vereist een intelligent cynisme -- geen
blind negativisme maar een zoeklicht voor het waarlijk positieve. © The
Guardian
